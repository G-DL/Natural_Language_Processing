title:عودت عيني
poet: أحمد رامي
composer: رياض السنباطي
year: ١٩٥٧

عودت عيني على رؤياك

و قلبي سلم لك أمري

أشوف هنا عيني

في نظرتك لي

و ألقي نعيم قلبي

يوم ما ألتقيك جنبي

و ان مر يوم من غير رؤياك

ما ينحسبش من عمري

قربك نعيم الروح والعين

و نظرتك سحر وإلهام

و بسمتك فرحة قلبين

عايشين على الأمل البسام

إن غبت يوم عني

أفضل انا و ظني

يقربك مني و يبعدك عني

و أحتار في أمري معاه و معاك

و إن مر يوم من غير رؤياك

مينحسبش من عمري

لو كنت خدت على بعادك

كنت أقدر اصبر و أستنى

و أسهر على ضي ميعادك

لما الزمان يجمع بينا

أبات على نجواك

و أصبح على ذكراك

و أسرح و فكري معاك

لكن غالبني الشوق في هواك

و إن مر يوم من غير رؤياك

ما ينحسبش من عمري

زرعت في ظل ودادي

غصن الأمل و إنت رويته

و كل شئ في الدنيا دي

وافق هواه أنا حبيته

و مهما شفت جمال

وزار خيالي خيال

انت اللي شاغل البال

وانت اللي قلبي روحي معاك

وإن مر يوم من غير رؤياك

ما ينحسبش من عمري

و يوم ما تسعدني بقربك

ألاقي كل الناس احباب

و يفيض على نور حبك

أقول مفيش في الحب عذاب

الحب كله نعيم

لا فيه عذول بيلوم

و لا فيه حبيب محروم

يا ريت يدوم للقلب صفاك

و اقضي طول العمر معاك

ده إن مر يوم من غير رؤياك

ما ينحسبش من عمري
