title:إسأل روحك
poet: عبد الوهاب محمد
composer: محمد الموجي
year: ١٩٧٠

إسأل روحك إسأل قلبك

قبل ما تسأل إيه غيرني

أنا غيرني عذابي في حبك

بعد ما كان أملي مصبرني

غدرك بي أثر في

و إتغيرت شوية شوية إتغيرت و مش بإيدية

و بديت أطوي حنيني إليك

 و أكره ضعفي و صبري عليك

و إخترت أبعد و عرفت أعند

حتى الهجر قدرت عليه

شوف القسوة بتعمل إيه

كنت زمان بلاقيك بحناني

بحر محبة و بر أمان

كنت بأحس إن إنت زماني

 يومي و بكرة و بعده كمان

كنت بأشوفك بعيون حبي

 و إنت بعيد أو و إنت بقربي

أقرب من بسمتي لشفايفي

 أقرب من إحساسي لقلبي

بعد الود اللي راعيته لك

 بعد الحب اللي وهبته لك

بعد العمر اللي أنا عشته لك

 فيه إيه تاني أقدمه لك؟

غدرك بي أثر في

و إتغيرت شوية شوية إتغيرت و مش بإيدية

و بديت أطوي حنيني إليك

 و أكره ضعفي و صبري عليك

و اخترت ابعد و عرفت أعند

حتى الهجر قدرت عليه

 شو ف القسوة بتعمل إيه

أنا مانسيتش الحب و عهده

 و لا أيامه و لا لياليه

أما إن كان ع الحب لوحده

 من غير هجرك أهلا بيه

أنا حيرني هواك

 و أنا علشان أنساك

بأبعد عن كل مكان رحته و لو مرة معاك

و أهرب من أقرب ناس يعرفوا قصتي وياك

و بأغير أي كلام بيجيب سيرة لذكراك

وصلتني للحال ده بإيدك

 بعد ما كانت روحي ف إيدك

سبتك و مفيش حد في عمري

 يشغل عنك قلبي و فكري

سبتك من غير حتى ما أفكر

 هأقدر أسيبك أو مش حأقدر

غدرك بي أثر في

و إتغيرت شوية شوية إتغيرت و مش بإيدية

و بديت أطوي حنيني إليك

 و أكره ضعفي و صبري عليك

و إخترت أبعد و عرفت أعند

 حتى الهجر قدرت عليه
 شوف القسوة بتعمل إيه

إسأل روحك إسأل قلبك

قبل ده كله إتغيروا ليه

أنا غيرني عذابي ف حبك

لكن إنت غيرك إيه؟

هو حناني عليك قساك حتى عليه؟

ولا رضاي كمان خلاك تلعب بي؟

ولا تسامح روحي معاك غرك بي؟

أنا يا حبيبي صحيح باتسامح

إلا في عزة نفسي و حبي

و أما يفيض بي ما بأعرف أصالح

 و أعرف آجي كتير على قلبي

غدرك بي أثر في

و إتغيرت شوية شوية إتغيرت و مش بإيدية

و بديت أطوي حنيني إليك

 و أكره ضعفي و صبري عليك

و إخترت أبعد و عرفت أعند

 حتى الهجر قدرت عليه

و إنت يا عيني لو في مكاني يا عيني

كنت هتعمل غير كده إيه؟

إسأل روحك


