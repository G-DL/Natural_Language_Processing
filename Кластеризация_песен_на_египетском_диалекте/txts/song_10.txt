title:إنت عمري
poet: أحمد شفيق كامل
composer: محمد عبدالوهاب
year: ١٩٦٤

رجعوني عنيك لأيامي اللي راحوا

علموني أندم على الماضي وجراحه

اللي شفته قبل ما تشوفك عنيه

عمر ضايع يحسبوه إزاي عليه

إنت عمري اللي إبتدي بنورك صباحه

قد إيه من عمري قبلك راح وعدى

يا حبيبي قد إيه من عمري راح

و لا شاف القلب قبلك فرحة واحدة

و لا داق في الدنيا غير طعم الجراح

إبتديت دلوقتي بس أحب عمري

إبتديت دلوقتي أخاف لا العمر يجري

كل فرحه إشتاقها من قبلك خيالي

إلتقاها في نور عنيك قلبي وفكري

يا حياة قلبي يا أغلى من حياتي

ليه ما قابلنيش هواك يا حبيبي بدري

اللي شفته قبل ما تشوفك عنيه

عمر ضايع يحسبوه إزاي عليه

إنت عمري اللي إبتدي بنورك صباحه

الليالي الحلوه والشوق والمحبة

من زمان والقلب شايلهم عشانك

دوق معايا الحب دوق حبه بحبه

من حنان قلبي اللي طال شوقه لحنانك

هات عنيك تسرح في دنيتهم عنيه

هات إيديك ترتاح للمستهم إيديه

يا حبيبي تعالى وكفاية اللي فاتنا

هو اللي فاتنا يا حبيب الروح شويه

اللي شفته قبل ما تشوفك عنيه

عمر ضايع يحسبوه إزاي عليه

إنت عمري اللي إبتدي بنورك صباحه

يا أغلى من أيامي

يا أحلى من أحلامي

خدني لحنانك خدني

عن الوجود و إبعدني

بعيد بعيد أنا و انت

بعيد بعيد وحدينا

ع الحب تصحى أيامنا

ع الشوق تنام ليالينا

صالحت بيك أيامي

سامحت بيك الزمن

نستني بيك آلامي

و نسيت معاك الشجن

رجعوني عنيك لأيامي اللي راحوا

علموني أندم على الماضي وجراحه

اللي شفته قبل ما تشوفك عنيه

عمر ضايع يحسبوه إزاي عليه
