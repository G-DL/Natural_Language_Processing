title:هجرتك
poet: أحمد رامي
composer:رياض السنباطي
year: ١٩٥٩

هجرتك يمكن أنسى هواك

و أودع قلبك القاسي

و قلت أقدر فى يوم أسلاك

و أفضي من الهوى كاسي

لقيت روحي فى عز جفاك

بأفكر فيك و أنا ناسي

غصبت روحي على الهجران

و إنت هواك يجري ف دمي

و فضلت أفكر فى النسيان

لما بقى النسيان همي

لو خطر حبك فى بالي

و لا زار طيفك خيالي

حاولت أهرب من الأفكار

اللى تشعلل نار حبي

و فضلت و أنا بالي محتار

فى الحب بين  عقلي و قلبي

و كان هجري عشان أنساك

و أودع قلبك القاسي

لقيت روحي فى عز جفاك

بأفكر فيك و أنا  ناسي

صعبان علي جفاك

بعد اللى شفته فى  حبك

مش قادر أنسى رضاك

أيام ودادك و قربك

لكن أعمل إيه

و أنا قلبي لسه صعبان عليه

صعبان عليه انه إتمنى جنة حبك

و نال مراده و إتهنى بنعيم قربك

و رجعت تسقيه من صدك

كأس الهجران

و تفوت عليه أيام بعدك

سهد و حرمان

و قلت أراضيك و أنسي هواك

 و أودع قلبك القاسي

و قلت أقدر فى يوم أسلاك

و أفضي م الهوى كأسي

لقيت روحي فى عز جفاك

بأفكر فيك وأنا ناسي

ياما حاولت أنساك

وأنسى ليالي هواك

و أنسى الجمال اللى شفته

فى الوجود وياك

حرمت روحي من كل نسمة

كانت بتسري بينك و بيني

وحرمت روحي من كل نعمة

كانت بتحلى وياك ف عيني

و قلت أعيش من غير ذكرى

تخلي قلبي يحن إليك

ما فضلش عندي ولا فكرة

غير إني أنسى أفكر فيك

و صبحت بين عقلي و قلبي

تايه حيران

أقول لروحي من غلبي

إنسى النسيان

مادام بأهجر عشان أنساك

و أودع قلبك القاسي

و أشوف روحي فى عز جفاك

بأفكر فيك و أنا ناسي

