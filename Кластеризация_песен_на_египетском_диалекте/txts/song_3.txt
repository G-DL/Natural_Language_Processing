title: سيرة الحب
poet:مرسي جميل عزيز
composer:بليغ حمدي
year:١٩٦٤

طول عمري بأخاف من الحب

وسيرة الحب

وظلم الحب لكل أصحابه

و أعرف حكايات مليانه آهات

و دموع و أنين

و العاشقين دابوا ما تابوا

طول عمرى بأقول

لا أنا قد الشوق

و ليالي الشوق

و لا قلبي أد عذابه

و قابلتك انت

لقيتك بتغير كل حياتي

ما أعرفش إزاي انا حبيتك

ما أعرفش إزاي ياحياتي

من همسة حب لقيتني بأحب

لقيتني بأحب و أدوب فى الحب

و صبح و ليل على بابه

فات من عمري سنين و سنين

شفت كتير و قليل عاشقين

اللى بيشكي حاله لحاله

و اللى بيبكي على مواله

أهل الحب صحيح مساكين صحيح مساكين

ياما الحب نده على قلبي

ما ردش قلبي جواب

ياما الشوق حاول يحايلني

و أقول له روح يا عذاب

ياما عيون شاغلوني

لكن و لا شغلوني

إلا عيونك انت

دول بس اللى خدوني

و بحبك أمروني

أمروني أحب

لقيتنى بأحب و أدوب فى الحب
و صبح و ليل على بابه

ياللى ظلمتوا الحب

و قلتوا وعدتوا عليه

قلتوا عليه مش عارف إيه

العيب فيكم

يا فى حبايبكم

أما الحب ياروحي عليه

فى الدنيا ما فيش أبدا أبدا

أحلى من الحب

نتعب     نغلب      نشتكي منه     لكن بنحب

ياسلام ع القلب وتنهيده فى وصال و فراق

و شموع الشوق لما يقيدوا ليل المشتاق

يا سلام ع الدنيا و حلاوتها فى عين العشاق

أنا خدني الحب لقيتني بأحب وأدوب فى الحب

و صبح و ليل على بابه

يا اللي مليت بالحب حياتي أهدي حياتي إليك

روحي      قلبي      عقلي      حبي     كلي ملك ايديك

صوتك       نظراتك      همساتك       شىء مش معقول

شىء خلى الدنيا زهور على طول

و شموع على طول

الله ياحبيبي على حبك وهنايا معاك الله يا حبيبي الله الله

ولا دمعة عين جرحت قلبي و لا قولة آه

ما بقولش فى حبك غير الله الله يا حبيبي على حبك الله الله

من كتر الحب لقيتني بأحب و أدوب فى الحب

و صبح و ليل على بابه