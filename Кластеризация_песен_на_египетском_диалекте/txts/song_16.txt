title:للصبر حدود
poet: عبدالوهاب محمد
composer: محمد الموجي
year: ١٩٦٤

ماتصبرنيش بوعود و كلام معسول و عهود

أنا ياما صبرت زمان على نار و عذاب و هوان

و أهي غلطة

ومش هتعود و لو إن الشوق موجود  و حنيني إليك موجود

إنما للصبر حدود يا حبيبي

صبرني الحب كتير و داريت في القلب كتير

و رضيت عن ظلمك لكن كل ده كان تأثير

و القرب أساه وراني البعد أرحم بكتير

و لقيتني و أنا بأهواك خلصت الصبر معاك

و بأملي أعيش و لو إنه ضيع لي سنين في هواك

و أهي غلطه و مش هتعود

أكتر من مره عاتبتك و إديت لك وقت تفكر

كان قلبي كبير بيسامحك إنما كان غدرك أكبر

أكبر من طيبة قلبي أكبر من طولة بالي

أكبر من قوة حبي مع كل الماضي الغالي

و لقيتني و أنا بهواك خلصت الصبر معاك

و بأملي بأعيش و لو إنه ضيع لي سنين في هواك

و أهي غلطة ومش هتعود

ماتصبرنيش ما خلاص أنا فاض بيه ومليت

بين لي إنت الاخلاص و أنا أضحي مهما قاسيت

ده مفيش في الدنيا غرام بيعيش كده ع الاوهام

و الحب الصادق عمره عمره مايحتاج لكلام

و لقيتني و أنا بهواك خلصت الصبر معاك

و بأملي بأعيش و لو إنه ضيع لي سنين في هواك

و أهي غلطه

ومش هتعود و لو إن الشوق موجود و حنيني إليك موجود

إنما للصبر حدود ياحبيبي

