title:ألف ليله و ليله
poet: مرسي جميل عزيز
composer: بليغ حمدي
year:١٩٦٩

يا حبيبي

الليل و سماه و نجومه و قمره

قمره و سهره

و إنت و أنا يا حبيبي أنا

يا حياتى أنا  كلنا

فى الحب سوا

و الهوى آه منه الهوى

سهران الهوى

يسقينا الهنا ويقول بالهنا

يا حبيبي يا حبيبي

يلا نعيش في عيون الليل

و نقول للشمس تعالي تعالي

بعد سنة مش قبل سنة

دي ليلة حب حلوة

بألف ليلة وليلة

بكل العمر

هو العمر إيه

غير ليلة زي الليلة

إزاي إزاي إزاي

أوصف لك يا حبيبي إزاي

قبل ما أحبك

كنت إزاي يا حبيبي

كنت و لا إمبارح فاكراه

و لا عندى بكره أستناه

و لا حتى يومى عايشاه

خدتنى بالحب في غمضة عين

ورتني حلاوة الأيام فين

الليل بعد ما كان غربة

مليته أمان

و العمر اللي كان صحرا

صبح بستان

يا حبيبي

إيه أجمل من الليل

و إتنين زينا عاشقين

تايهين

محناش حاسين العمر

ثواني و لا سنين

حاسين إننا بنحب وبس

عايشين لليل و الحب و بس

يا حبيبي الحب حياتنا و بيتنا و قوتنا
للناس دنيتهم و إحنا لنا دنيتنا

و إن قالوا عن عشاقه

بيدوبوا في نار أشواقه

آهي ناره دي جنتنا

ناره دي جنتنا

و الحب عمره ما جرح

عمره عمره ما جرح

و لا عمر بستانه طرح

غير الهنا وغير الفرح

يا قمر ليلي يا ضل نهاري

يا حبي

يا أيامي الهنية

عندي لك أجمل هدية

كلمة الحب اللى بيها

تملك الدنيا و ما فيها

و اللي تفتح لك كنوز الدنيا ديه

قولها ليه

قولها للطير للشجر للناس

لكل الدنيا

قول قول قول

الحب نعمة مش خطية

الله محبه الخير محبه

النور محبه

يا رب

تفضل حلاوة سلام

أول لقا في إيدينا

و فرح أول معاد

منقاد شموع حوالينا

و يفوت علينا الزمان

يفرش أمانه علينا

يا رب

لا عمر كأس الفراق المر

يسقينا

و لا يعرف الحزن

مطرحنا و لا يجينا

و غير شموع الفرح

ما تشوف ليالينا